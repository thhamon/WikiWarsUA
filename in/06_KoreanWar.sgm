<DOC>
<DOCID>0X_XXX</DOCID>
<DOCTYPE SOURCE="wikipedia"> HISTORICAL ARTICLE </DOCTYPE>
<DATETIME> 2018-05-19T12:00:00 </DATETIME>
<TEXT>
Хід Корейської Війни

«Мала війна» в районі 38-ї паралелі

Передтечею Корейської війни явилася «мала війна» 1949–1950 років, що складалася з «інцидентів» у районі 38-ї паралелі як зі сторони Корейської Народно-Демократичної Республіки, так і Республіки Кореї.

Найгрізнішими з них можна вважати конфлікт за гору Сон'як висотою 488,2 м у провінції Хванхе з травня до липня 1949 року, у волості Качхона уїзду Пексона провінції Хванхе 21 травня — 7 червня, вторгнення Південнокорейської Армії у район Яньяна провінції Канвона кінець червня — липень 1949 року, конфлікт біля гори Инпха у провінції Хванхе з липня до жовтня 49-го року, інцидент у бухті Монгимпхо 6 серпня та інші.

Крім того, у райони північніше і південніше 38-ї паралелі у ході 1949 — початку 1950 років постійно засилалися розвідувально-диверсійні групи з метою проведення підривно-диверсійних і терористичних актів, залякування мирного населення.

Початок Корейської Війни

Вранці 25 червня о 4-й годині під прикриттям артилерії війська Корейської Народної Армії під командуванням членів Соціал-Демократичної партії Кореї — заступника Чхве Йен Гона і глави секретаріату Кім Чхека перейшли державний кордон з південним сусідом. Чисельність угруповання Корейської Народної Армії, навченої радянськими військовими радниками, склала 135000 північнокорейських солдатів і офіцерів, у її складі було 150 танків Т-34. З південної сторони чисельність угруповання Південно-Корейської Армії, навченої американським спеціалістами і озброєної американською зброєю, на початок війни склала 150000 солдатів і офіцерів, вона не мала бронетехніки і авіації. Уряд Корейської Народно-Демократичної Республіки заявив, що «зрадник» Лі Син Ман напав на територію Північної Кореї. Наступ військ Корейської Народної Армії у перші дні Корейської Війни виявився успішним. 28 червня війська Корейської Народної Армії узяли столицю Південної Кореї — Сеул. Головні напрямки удару включали Кесон, Чхунчхон, Ийджонбу і Онджин. Був майже повністю зруйнований Сеульський аеропорт Кімпхо. Однак головної мети не було досягнуто — блискавичну перемогу так і не здобули, президенту Південної Кореї Лі Син Ману і його керівництву вдалося врятуватися і залишити Сеул. Масового повстання, на яке розрахувало керівництво Корейської Народно-Демократичної Республіки, також не було. До середини серпня до 90 % території Південної Кореї було зайнято Корейською Народною Армією.

Початок Корейської Війни став найгрізнішим для США та інших західних держав: буквально за тиждень, 20 червня Дін Ачесон з Державного департаменту США у своїй доповіді Конгресу заявив, що війна малоймовірна. Президенту США Гаррі Трумену про початок війни повідомили через декілька годин після її початку, у зв'язку з тим, що він на вихідні поїхав на батьківщину у Міссурі, а державний секретар — у Меріленд. З іншого боку, є свідчення того, що початок Корейської війни було заплановано, оскільки Сполучені Штати Америки перейшли до евакуації своїх громадян 24 червня.

Незважаючи на післявоєнну демобілізацію американської армії, що істотно послабила її силу в регіоні, США мали тут великий військовий контингент під командуванням генерала Дугласа Макартура в окупованій Японії. За винятком Британської Співдружності, жодна інша держава не мала у регіоні такої військової міці. На початку війни президент Гаррі Трумен наказав військовому губернаторові Японії Дугласу Макартуру забезпечити всім необхідним армію Південної Кореї і провести під прикриттям авіації евакуацію американських громадян. Президент Америки Гаррі Трумен не приймав поради свого оточення розв'язати війну у повітрі проти Корейської Народно-Демократичної Республіки, однак наказав 7-му флоту забезпечити оборону Тайваню, щоб покінчити з політикою невтручання у низку боїв між комуністичними і гоміньданівськими військами. Гоміньданівський уряд на чолі з генералісимусом Чан Кайши, тепер утворений у Тайвані, просив про військову допомогу, однак уряд Сполучених Штатів Америки відмовив, виправдовувавши свою відмову можливістю втручання у Корейську Війну Китайської Народної Республіки.

25 червня у Нью-Йорку була скликана Рада Безпеки Організації Об'єднаних Націй, на порядку денному якого стояло корейське питання. Перша початкова резолюція, пропонована американцями, була прийнята 9-ма голосами «за» при відмові від «проти». Представник Югославії утримався, а радянський посол Яків Малик не з'явився на голосування через відмову з Москви. За іншими даними, Радянський Союз не брав участь у голосуванні щодо вирішення Корейської проблеми, оскільки до цього моменту відкликав свою делегацію у знак протесту проти неприйняття в Організацію Об'єднаних Націй китайських представників.

Тоді європейські держави стали на бік США і надали військову допомогу американській армії, яка поспішала на допомогу збройним силам Південної Кореї. Однак війська Організації Об'єднаних Націй були відкинуті далеко у Пусан. Військам Сполучених Штатів Америки і Республіки Кореї не вдалося прорватися з оточення, і тільки зуміли стабілізувати фронт по річці Нактонган і 3 серпня 1950 року підірвати міст, щоб не допустити узяття північнокорейськими військами Тегу. Військам Корейської Народної Армії під командуванням Чхве Йен Гона і Кім Чхека було не важко з часом захопити весь Корейський півострів. Однак війська Організації Об'єднаних Націй змогли відбити атаки військ Корейської Народної Армії і перейти у контрнаступ.

Під час Теджонської наступальної операції військам Корейської Народної Армії вдалося форсувати річку Кімган, оточити і розділити на дві частини 24-ту піхотну дивізію США, полонивши її командира, генерал-майора Вільяма Діна. Відтак армія США втратила 32000 солдатів і офіцерів, 220 гармат і мінометів, 20 танків, 540 кулеметів і 1300 автомобілів. Під час боїв на річці Нактонган частини 1 кавалерійської і 25 піхотної дивізій були розбиті, на південно-західному напрямку 6 піхотна дивізія і мотоциклетний полк 1-ї армії Корейської Народної Армії розгромили частини відступаючої Південно-Корейської Армії, захопили південно-західну і південну частини Кореї і вийшли на підступи до Масана, змусивши відступити 1-шу морсько-піхотну дивізію. 20 серпня наступ військ Корейської Народної Армії було призупинено. Армія Організації Об'єднаних Націй зберегла за собою до 120 км по фронту і до 100—120 км у глибину, і доволі успішно обороняла Пусанський плацдарм. Усі спроби Корейської Народної Армії прорвати лінію фронту не принесли успіхів.

Тепер Армія Організації Об'єднаних Націй військового губернатора окупованої Японії Дугласа Макартура отримала підкріплення у складі 9 піхотного полку 2-ї піхотної дивізії США, 6, 70, 72 і 73 танкових батальйонів, 2 танкових рот і 27 британської піхотної бригади і нараховувала 70000 солдатів і офіцерів, 500 танків, 1634 гармати і міномети різного калібру, 1120 літаків.

Контрнаступ армії Організації Об'єднаних Націй

Контрнаступ військ 8-ї армії США генерала Метью Ріджуея і південнокорейських військ генерала Чон Ніль Гуна і командира 1-ї піхотної дивізії Пак Сон-Ньйопа почався 15 вересня. До цього їх підтримав Тихоокеанський флот США — 230 бойових кораблів. Їм протистояла Корейська Народна Армія під командуванням членів Соціал-Демократичної партії Кореї заступника Чхве Йен Гона і глави секретаріату Кім Чхека. Вона мала 83-й моторизований і 766-й окремий піхотний полки, 105-ту танкову, 1, 2, 3, 4, 5, 6, 8, 12, 13 і 15-ту піхотні дивізії і 25-ту стрілецьку бригаду — 54000 солдатів і офіцерів, 40 танків і 811 гармат.

Того ж дня 10-й армійський корпус ООН генерал-майора Едварда Елмонда у складі 1 морсько-піхотної і 7 піхотної дивізій, 17 південнокорейського піхотного полку і 41 британського окремого загону Командос провів десантну операцію з метою здобуття Інчхона і столиці Південної Кореї — Сеула. Вже 16 вересня Інчхон був узятий десантними частинами 10-го організаційного армійського корпусу. На південному напрямку у контрнаступ перейшли війська 8-ї армії генерала Метью Ріджуея і південнокорейські війська генерала Чон Ніль Гуна і командира 1-ї піхотної дивізії Пак Сон-Ньйопа, вони мали 36 артилерійських дивізіонів. Війська 10-го організаційного армійського корпусу генерал-майора Едварда Елмонда і 8-ї армії генерала М.Ріджуея з'єдналися і оточили 1-шу армійську групу Корейської Народної Армії. Тепер вже армія Організації Об'єднаних Націй 22 вересня заволоділа столицею Південної Кореї — Сеулом і через 15 днів дійшла до 38-ї паралелі. Після серії боїв у районі кордону 1950 року між Корейською Народно-Демократичною Республікою і Південної Кореї війська Організації Об'єднаних Націй 11 жовтня перейшли у наступ на Пхеньян.

Крім того солдати Корейської Народної Армії створили 2 оборонні рубежі на відстані 160 і 240 км на північ від 38-ї паралелі. Наказ про оборону Пхеньяна передано переформованим 3, 4 і 6 піхотним дивізіям. Командувачі Корейської Народної Армії Чхве Йен Гон і Кім Чхек провели артилерійську підготовку і авіаційні удари. 20 жовтня усього за 40—45 км північніше Пхеньяна висадився авіадесант до 5000 воїнів і Столиця Корейської Народно-Демократичної Республіки впала.

Втручання у Корейську війну СРСР і КНР

До кінця вересня стало ясно, що війська Корейської Народної Армії під командуванням Кім Ір Сена, Чхве Йен Гона і Кім Чхека були майже повністю розгромлені, і зайняття Корейського півострова військами Організації Об'єднаних Націй стало лише питанням часу. Протягом першого тижня жовтня тривали активні консультації між керівництвом Союзу Радянських Соціалістичних Республік і Китайської Народної Республіки. Крім того, генерал Народно-Визвольної Армії Китайської Народної Республіки Пенг Дегуай вирішив створити у Кореї ударне угруповання з 10 піхотних, 1 танкової дивізій, стрілецької і механізованої бригад, моторизованого і окремого піхотного полків розгромленої Корейської Народної Армії і своїх 33 народно-добровольчих дивізій. Підготовка до подібного варіанту велася до кінця весни 1950 року, коли Йосип Сталін і Кім Ір Сен донесли до відома Мао Цзедуна інформацію про напад на Південнокорейські землі.

Китайське керівництво публічно заявило, що Китайська Народна Республіка вступить у Корейську Війну, якщо війська Організації Об'єднаних Націй форсують 38-му паралель. Відповідне попередження було передано через посла Індії у Китайській Народній Республіці на початку жовтня. Однак президент США Гаррі Трумен не вірив у можливість широкомасштабного китайського втручання, і заявив, що китайські попередження є лише «спробами шантажувати Організацію Об'єднаних Націй».

Вже наступного дня після того як 8 жовтня 1950 року війська Організації Об'єднаних Націй перейшли державний кордон між Корейською Народно-Демократичною Республікою і Південною Кореєю, Мао Цзедун віддав наказ 33-м китайським народно-добровольчим дивізіям підійти до державного кордону між Китайською Народною Республікою і Корейською Народно-Демократичною Республікою і форсувати річку Ялуцзян. «Якщо ми дозволимо США окупувати весь Корейський півострів, ми повинні бути готові до того, що вони оголосять війну Китаю», — сказав він Сталінові. Прем'єр-міністр Китайської Народної Республіки Чжоу Еньлай був терміново відісланий до Москви для донесення міркувань Мао Цзедуна радянському керівництву. Мао Цзедун у очікуванні допомоги від Йосипа Сталіна відклав дату вступу у Корейську Війну на 6 днів з 13 до 19 жовтня.

Однак СРСР обмежився підтримкою з повітря, причому радянські винищувачі МіГ-15 не повинні були підлітати до лінії фронту ближче, ніж на 100 км. Нові реактивні літаки брали верх над застарілими американськими літаками Lockheed F-80 Shooting Star, поки не прибули сучасні літаки North American F-86 Sabre. Про надану Радянським Союзом військову допомогу у США було добре відомо, але задля уникнення ядерного конфлікту жодних заходів з боку США не було вжито. У цей самий час протягом всього періоду Корейської Війни радянські представники публічно і офіційно запевняли, що «радянських пілотів у Кореї немає».

25 жовтня 1950 року президент Гаррі Трумен відправився на острів Вейк для унеможливлення інтервенції 33 китайських дивізій генерала Пен Дегуая і вжиття заходів для обмеження масштабів Корейської Війни. Там генерал Дуглас Макартур переконав свого президента, що «коли китайці намагатимуться увійти у Пхеньян, у ньому буде велика різанина».

Китайська Народна Республіка більше не могла чекати. До середини жовтня питання про її вступ у Корейську Війну було вирішено і узгоджено з Москвою. Наступ 33 народно-добровольчих дивізій Народно-Визвольної Армії Китайської Народної Республіки генерала Пенга Дегуая почався 25 жовтня 1950 року. Завдяки несподіваності нападу, китайські народно-добровольчі з'єднання зім'яли оборону військ Організації Об'єднаних Націй, однак при цьому відійшли у гори. Втрати 33 народно-добровольчих дивізій склали 10000 китайських солдатів і офіцерів, але 8-ма американська армія також втратила 2000 солдатів і офіцерів (не рахуючи 6000 південнокорейських) і змушена зайняти оборону вздовж річки Ханган. Війська Організації Об'єднаних Націй, незважаючи на удар китайських народно-добровольчих частин, продовжили наступ на ріку Ялуцзян.

На початку листопада китайські народно-добровольчі частини почали другий наступ. Щоб виманити американців з оборонних позицій між Ханганом і Пхеньяном, генерал Пен Дегуай дав наказ китайським народно-добровольчим дивізіям імітувати паніку. 24 листопада генерал Дуглас Макартур направив частини ООН просто в пастку. Обійшовши Збройні сили ООН із заходу, китайці оточили їх 12 своїми дивізіями і завдали флангового удару по 8-й армії США. Під час битви у Чхосінському водосховищі з 26 листопада до 13 грудня був розбитий полк 7 американської піхотної дивізії. У американської морської піхоти справи йшли набагато краще — незважаючи на вимушений відступ на південь, 1 дивізія МП генерала Олівера Сміта розгромила 7 китайських дивізій.

На північному сході Корейського півострова війська Організації Об'єднаних Націй відійшли до Хиннама, побудували оборонну лінію і розпочали евакуацію у грудні 1950 року. Загалом до 100 000 американських вояків і 360 000 мешканців Корейської Народно-Демократичної Республіки на військових і торговельних суднах успішно переправили у Південну Корею.

4 січня 1951 року війська Корейської Народної Армії під командуванням Чхве Йен Гона і Кім Чхека і Народно-Визвольної Армії Китайської Народної Республіки під командуванням Пенга Дегуая знову захопили столицю Південної Кореї — Сеул. Війська 8-ї армії США і 10-го організаційного армійського корпусу змушені були відступити. Замість померлого після автомобільної аварії у районі Сеула 23 грудня генерала Волтона Вокера новим головнокомандувачем 8-ї армії США став командир 18-го повітряно-десантного корпусу і ветеран Другої Світової Війни Метью Ріджуей. Він взявся за зміцнення морального і бойового духу своїх воїнів, однак ситуація для них була настільки критичною, що командування розмірковувало про використання ядерної зброї. Усі спроби контрнаступу тим часом не принесли успіхів. Однак у результаті Сеульської наступальної операції, яка почалась 21 лютого 1951 року, організаційним військам майже вдалося відкинути 15 китайських народно-добровольчих дивізій на північ. Нарешті, 7 березня почалась операція. Було обрано два напрямки контрнаступу у центральній частині лінії фронту. Наступ військ Організації Об'єднаних Націй виявився успішним. Незабаром війська Організації Об'єднаних Націй 18 березня форсували річку Ханган і знову здобули столицю Південної Кореї — Сеул. Однак 22 квітня війська Корейської Народної Армії і Народно-Визвольної Армії Китайської Народної Республіки під командуванням Чхве Йен Гона і Кім Чхека і генерала Пенга Дегуая розпочали контрнаступ. Удар був нанесений на західному секторі фронту, а два допоміжних — у центрі і на сході. Північнокорейські піхотні і китайські народно-добровольчі частини прорвали оборону військ ООН, розділили американські війська на окремі угруповання і підійшли до Сеулу. У напрямку головного удару північнокорейських піхотних і китайських народно-добровольчих з'єднань опинилась і 29-та британська піхотна бригада, яка зайняла позиції на річці Імджінган. Втративши у бою чверть особового складу, вона змушена була відступити. Усього у ході наступу з 22 до 29 квітня були поранені і полонені 20 000 американських і південнокорейських солдатів і офіцерів.

11 квітня 1951 року за наказом президента США Гаррі Трумена генерал Дуглас Макартур зрікся командування військами ООН. Було декілька причин, серед них і зустріч Д.Макартура з президентом Тайваню Чан Кайші, проведення наступальних операцій і недостовірні відомості про чисельність китайських військ біля внутрішньокорейського кордону, передані ним президентові Гаррі Трумену на острові Вейк. Крім того, Дуглас Макартур наполягав на ядерному ударі по КНР, незважаючи на небажання Гаррі Трумена ядерного конфлікту з СРСР. Гаррі Трумен не був у захваті від того, що Дуглас Макартур бере на себе повноваження, які належать Верховному Головнокомандувачеві, яким є президент США. Військова еліта підтримала президента. Замість генерала Дугласа Макартура новим головнокомандувачем військ Організації Об'єднаних Націй став генерал Метью Ріджуей, а новим командиром 8-ї армії США призначено генерал-лейтенанта Ван Фліта.

Наступ військ Корейської Народної Армії під командуванням Чхве Йен Гона і Кім Чхека і Народно-Визвольної Армії Китайської Народної Республіки під командуванням генерала Пенга Дегуая, що розпочався 16 травня, не мав успіху. Головнокомандувач військ Організації Об'єднаних Націй Метью Ріджуей 21 травня зумів зупинити наступ і почав наступати по всьому Корейському фронту. Північнокорейські піхотні і китайські народно-добровольчі з'єднання були відкинуті з Південної Кореї на 38-му паралель. Тоді армія Організації Об'єднаних Націй перейшла після контрнаступу до позицій, захоплених під час 4-ї Сеульської наступальної операції.

Американський історик і ветеран Корейської Війни Бевін Александер описав тактику китайських добровольців у своїй книзі «Як виграють війни»:

    У китайців не було авіації, тільки гвинтівки, кулемети, ручні гранати і міномети. Проти набагато краще укомплектованої американської армії вони використовали ту ж тактику, як і проти націоналістів під час громадянської війни 1946—1949 років. Китайці нападали переважно вночі, причому вибирали невеликі військові формування — роту або взвод — після чого атакували, використавши чисельну перевагу. Особливо нападаючі розділялися на декілька частин по 50—200 чоловік: поки одна частина нападаючих відрізала шляхи відступу, інші узгоджено атакували з фронту і флангів. Атаки тривали доти, поки захисники не були розбиті або полонені. Потім китайці пересувалися на відкритий фланг ближче до наступного взводу і повторювали свою тактику.

Корейська Війна заходить у глухий кут

До червня 1951 року Корейська Війна досягла критичної точки. Незважаючи на важкі втрати, кожна зі сторін розширила армії до близько мільйона солдатів і офіцерів. Незважаючи на перевагу в технічних засобах, Організація Об'єднаних Націй, була не в змозі досягти вирішальної переваги. Питання про застосування ядерної зброї на Корейському фронті розглядалося американцями неодноразово, але щоразу приймалося рішення про його неефективність. Усім сторонам конфлікту стало ясно, що досягти перемоги будь-якою ціною буде неможливо і необхідні переговори для підписання миру. Вперше сторони сіли за стіл переговорів у Кесоні 8 липня 1951 року, однак під час дискусій Корейська Війна продовжилася.

Метою військ Організації Об'єднаних Націй було становлення Південної Кореї у довоєнних кордонах. Командування Народно-Визвольної Армії Китайської Народної Республіки висунуло схожі умови. Обидві сторони свої вимоги закріпили кровопролитними наступальними операціями. Так, під час наступу 31 серпня — 12 листопада 1951 р. війська 8-ї армії втратили 22 000 солдатів і офіцерів (не рахуючи 38 000 ООНівських військовиків). Наприкінці листопада китайські народно-добровольчі частини почали контрнаступ, втративши до 100 000 солдатів і офіцерів. Незважаючи на кровопролиття Корейської Війни, її фінальний період характеризувався лише відносно невеличкими змінами лінії фронту і довгими періодами дискусій про можливе завершення Корейської Війни.

До початку зими головним предметом переговорів стала репатріація військовополонених. Комуністи погодились на добровільну репатріацію за умови, що всі північнокорейські і китайські військовополонені будуть повернуті на батьківщину. Однак багато військовополонених не захотіли повертатися. Крім того, група Народно-Армійських військовополонених мала громадянство Південної Кореї, а воювала на стороні Корейської Народної Армії з примусу. Щоб зірвати процес просіювання «відмовників», командування північнокорейськими народно-армійськими і китайськими народно-добровольчими частинами направило у південнокорейські табори військовополонених своїх агентів, які провокували безладдя.

Закінчення війни

Дуайт Ейзенхауер, обраний президентом США 4 листопада 1952 року, ще до офіційного вступу на посаду здійснив поїздку до Кореї для того, щоб на місці з'ясувати, що може бути зроблено для припинення війни. Однак поворотним моментом стала смерть Сталіна 5 березня 1953, незабаром після якої Президія ЦК КПРС проголосувала за закінчення війни. Втративши підтримку з боку СРСР, Китай погодився на добровільну репатріацію військовополонених, за умови відсіву «відмовників» нейтральним міжнародним агентством, до якого увійшли представники Швеції, Швейцарії, Польщі, Чехословаччини та Індії. 20 квітня 1953 почався обмін першими хворими та покаліченими полоненими.

Після прийняття ООН пропозиції Індії про припинення вогню, договір був укладений 27 липня 1953. Примітно, що представник Південної Кореї генерал Чхве Док Сін відмовився підписати документ, оскільки режим Лі Син Мана, на той момент куди більш одіозний, ніж північнокорейський, ратував за продовження війни. Від імені сил ООН підпис під договором поставив командир американського контингенту генерал М. Кларк. Лінія фронту була зафіксована в районі 38-й паралелі, а навколо неї була проголошена демілітаризована зона (ДМЗ). Ця територія досі охороняється військами КНДР з півночі та американо-корейськими військами з півдня. ДМЗ проходить дещо північніше від 38-й паралелі в східній своїй частини та трохи південніше на заході. Місце мирних переговорів, Кесон, стара столиця Кореї, було частиною Південної Кореї до війни, проте зараз воно є містом зі спеціальним статусом КНДР. Донині мирний договір, який формально завершував би війну, не підписаний.

Хронологічна таблиця

1950

- 25 червня — Північна Корея вторгається на південнокорейську територію з силами в 135 тисяч людей.

- 27 червня — США оголошує про своє втручання. 7-мий флот США займає позицію біля острова Тайвань. Збитий перший у цій війні північнокорейський літак, радянський Як.

- 28 червня — Авіація США наносить удар по північнокорейських силах біля ріки Хан. Північнокорейська армія окуповує Сеул.

- 29 червня — 18 бомбардувальників В-26 роблять рейд на аеродром біля Пхеньяну. 25 ворожих літаків знищено на землі, 1 Як збитий у повітрі.

- 30 червня — Президент США Трумен дозволив висадку піхотинців у Південній Кореї та бомбування Північної Кореї.

- 1 липня — Перші піхотні загони США прибувають до Кореї. Серед них оперативна група Сміта (Task Force Smith).

- 2 липня — Атакований торпедоносцями американський легкий крейсер «Джуно»(USS Juneau) нищить 3 з 4 ворожих суден.

- 3 липня — Американська та австралійська авіація помилково атакує наземні сили Південної Кореї.

- 5 липня — Біля Осану американська оперативна група Сміта (Task Force Smith), маючи 406 піхотинців і 134 артилеристи, приймає перший бій, зазнає значних втрат, але на якийсь час затримує швидке просування армії КНДР.

- 12 липня — 8-ма Армія США бере під контроль всі наземні операції в Кореї.

- 12-23 липня — Північнокорейськими військами 3-ї та 4-ї Дивізії захоплено південнокорейське місто Теджон, багато техніки 24-ї Піхотної Дивізії США, та взятий у полон генерал-майор Вільям Дін.

- 13 липня — Генерал-лейтенант Волтон Вокер береться за керівництво наземними операціями в Кореї.

- 13-26 липня — 6-та Північнокорейська дивізія просувається на південь непоміченою уздовж західного узбережжя Кореї, захоплює Чінджу та, обійшовши 8-му Армію сил ООН, атакувавши Чінджу, спрямовує свій рух до Пусану.

- 18 липня — Висадка американського десанту в Похандоні. Авіаційним ударом американців знищено нафтоочисний завод у Вонсані, Північна Корея.

- 22 липня — В битві за Таежон американці зазнають великих людських втрат та відступають на південь.

- 24-25 липня — 3-тя дивізія Північної Кореї перемагає американські 8-й і 5-й кавалерійські полки і захоплює м. Йондон, але, втративши 2 000 вбитими та пораненими через артилерійський обстріл, зупиняє свій наступ.

- 25-31 липня — 6-та північнокорейська дивізія вибиває 19 Полк 24-ї Дивізії США з Чінджу, та окуповує Чінджу.

- 26 липня — 8-ма Армія США починає відступ до раніше підготованих позицій.

- 31 липня — До Пусану прибувають сили 9-го піхотного полку 2-ї піхотної дивізії США.

- 4 серпня — Встановлено кругову оборону навколо Пусану. Оборона Пусану триває до 16 вересня.

- 8 серпня — 6-й, 70-й та 73-й танкові батальйони висаджуються в Пусані.

- 13 серпня — Перший американський контрнаступ зупинено.

- 15 серпня — Після чотириденного бою сили ООН призупиняють рух військ Північної Кореї.

- 16 серпня — 72-й Танковий Батальйон та дві танкові роти висаджуються в Пусані, підсилюючи оборону міста. Тепер сили ООН переважають сили Північної Кореї в танках, в артилерії, в людях, та досі мають повітряне панування.

- 29 серпня — 27-ма британська бригада приєднана до оборони Пусану.

- 15 вересня — Висадка військ ООН у північно-західній частині Південної Кореї, в порту Інчхон,- операція CHROMITE.

- 29 вересня — Сили ООН повністю займають Сеул після тижня боїв.

- 7 жовтня — Війська ООН тиснуть північнокорейців на північ, перетинають 38 паралель, старий кордон між двома державами, задля спроби об'єднання Кореї.

- 10 жовтня — 1-й корпус військ Південної Кореї здобуває порт Вонсан.

- 14 жовтня — Китайські комуністичні воєнні сили перетинають річку Ялу, починають бойові дії на північнокорейському боці, — проти військ ООН.

- 15 жовтня — Президент Трумен зустрічається з Макартуром на острові Вейк, розглядаються сценарії майбутніх дій.

- 19 жовтня — ООН займає Пхеньян, столицю Північної Кореї.

- 26 жовтня — 10-й корпус та 1-ша дивізія морської піхоти США висаджуються в Вонсані.

- 29 жовтня 7-ма дивізія сил США висаджується в Івоні.

- 1 листопада — Китайський наступ біля Юнсану.

- 24 листопада — Генерал МакАртур починає свою наступальну кампанію «Вдома до Різдва».

- 27-30 листопада — Чотири китайські армії атакують 1-шу дивізію морської піхоти США та 7-му піхотну дивізію США в районі водосховища Чосін.

- 30 листопада — Президент США Трумен оголошує про можливість застосування ядерної зброї проти Китаю.

- 30 листопада-11 грудня — 1-ша дивізія морської піхоти США оточена китайськими військами і виривається з оточення в районі водосховища Чосін. 10 китайських атакуючих дивізій зазнають значних втрат.

- 11 грудня — Закінчується китайський наступ на Чойсінському водосховищі. Сили ООН відступають. ООН починає евакуацію своїх сил в Хиннамі.

- 23 грудня — Генерал Вокер вмирає після автоаварії, генерал Ріджуей приймає під своє керівництво 8-му армію.

- 24 грудня — Останні війська 10-го корпусу евакуйовані з території Північної Кореї.

1951

- 4 січня — Сеул окуповано китайцями.

- 5 січня — Війська ООН покидають Інчхон.

- 25 січня — Сили ООН відновлюють офензиву.

- 10 лютого — Інчхон знову окупований силами ООН.

- 11 лютого — Контрнаступ китайців починається біля Хонсону.

- 11-12 лютого — Китайськими силами знищено 8-му Дивізію Південної Кореї в районі Хонсону.

- 18 лютого — Комуністичні сили починають відступ уздовж всієї фронтової смуги.

- 21 лютого — 8-ма Армія починає операцію «Кіллер», — наступ на північ силами 9-го та 10-го корпусів.

- 1 березня — Фронтова смуга розташована між 37-ю та 38-ю паралелями.

- 18 березня — Війська ООН займають Сеул.

- 11 квітня — Місце генерала МакАртура займає генерал Метью Ріджуей.

- 13 червня — ООН будують укріплення уздовж 38-ї паралелі.

- 10 червня — В Косоні починаються переговори про припинення вогню. Війна продовжується 6-ма тижнями після цього.

- 23 вересня — Після 18-денної битви сили ООН займають «Хребет розбитого серця».

- 27 листопада — Починаються переговори про припинення вогню в м. Панмунджоні.

1952

- 25 травня — Рейд 9-ти танків 245-го танкового батальйону та 45-ї піхотної дивізії США, на Агок, відбувається як відповідь на три напади комуністів на сектор.

- 6-14 липня — Операція «Каунтер»(Counter). 45-та піхотна дивізія США атакує противника задля встановлення 11-ти опорних баз на Горбі — 266, прозваному «Старим лисим горбом»(Old Baldy). Водночас,2 китайських батальйони переходять в атаку на Опорну Базу ООН на Горбі-191.

- 17 липня — 4 серпня — Триває битва за «Старий лисий горб»(Горб-266).

- 23 липня — Авіацією ООН пошкоджена північнокорейська енергосистема, що призводить до майже повного припинення електропостачання в Північній Кореї та 25 % в північно-східній частині Китаю.

- 29 серпня — Відбувається найбільший у цій війні авіаційний напад сил ООН на місто Пхеньян. Робиться 1403 авіа-вилітів.

- 1 вересня — 144 літаків військово-морського флоту США нищать північнокорейський нафтоочисний завод в Аоджі.

- 17-24 вересня — Американський 65-й піхотний полк із 3-ї піхотної дивізії оточений китайською армією на сторожевій заставі «Келлі».

- від 9 жовтня до липня — Тривають бомбові удари ООН проти споруд постачання противника.

- 14-25 жовтня — Операція «Шоудаун»(Showdown), - битва за Горб-598, тобто «Снайперський гребінь» (Sniper Ridge).

- 3 листопада — Ведуться бої в районі «Гребня розбитого серця» (Heartbreak Ridge).

- 25 грудня — 38-й Піхотний Полк 2-ї Піхотної Дивізії США відбиває напад китайських сил на опорний пункт на «Горбі Ті-Бон» (T-Bone Hill).

- 1953

- 28 березня — Лідери КНР та Північної Кореї погоджуються на обмін військовополоненими.

- 18 квітня — Сили ООН виходять переможцями в битві за «Горб свинячої відбивної».

- 26 квітня — Відновлюються мирні переговори.

- 14 червня — Комуністичні альянти відштовхують сили Південної Кореї на південь.

- 18 червня — Південна Корея відпускає 27 тисяч північнокорейських військовополонених, які відмовляються від репатріації.

- 25 червня — Китайці розпочинають активні воєнні дії проти армії Південної Кореї.

- 10 липня — Поновлюються мирні переговори.

- 27 липня — Мирна угода підписана між США, Північною Кореєю та КНР. Південна Корея від підписання угоди відмовилась. Бої припинені близько 22 години.

- 4 вересня — Починається обмін військовополоненими.

</TEXT>
</DOC>